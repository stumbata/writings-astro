---
title: Салса парти
date: "2019-10-07"
description: "Милена пиеше коктейл с най-добрата..."
---

Милена пиеше коктейл с най-добрата си слушателка Дарина в заведение в центъра на Варна. И двете хвърляха по едно око на минаващите покрай тях наконтени жени и по-рядко на минаващите мъже. След обичайните общи приказки “Как си, що си”, Дарина отвори темата на разговор за която в крайна сметка се бяха събрали:  
 \- Как мина снощи на партито с Крум?  
 \- Ми, мина!  
 \- Е толкова зле ли беше, хайде разказвай!  
 \- Отидохме по рано с Петя и Данчо да запазим места и то още нямаше никой, Данчо ми приказваше един час за колата си и как слагал някакви неща за да върви по-бързо, сякаш ме интересува, пълен идиот, Петя си цъкаше на телефона.  
 \- Е ти защо ги взе с тебе?  
 \- Ами сама ли да отида?! Да си помисли Крум че съм някаква отчаяна!  
 \- Е да прави си!  
 \- Крум дойде към 23:00 с някаква кифла, след като се запознахме всички с кифлата, Данчо започна да я зарибява, сякаш затова съм го взела! Напълно безполезен! Обърнах се към Петя, а тя беше вече на дансинга и се търкаше у някакъв! Кво да ти кажа, все едно бях отишла сама! Вече започвах да се ядосвам, Крум ме покани да танцуваме, усмихнах се изкуствено и отидохме към дансинга…  

                *******************************

Крум и Васко пиеха бира в кварталния бар, гледайки дербито Левски и ЦСКА.  
 \- Гледай ги кви са мързели тия! Те не бягат, те вървят! Не те не вървят, те пълзят! Ако бях аз там, вече щях да съм вкарал поне два гола! - палеше се Васко пред телевизора в който бяха вперили поглед още няколко от масите.  
 \- Казах ти че българския футбол е загуба на време. Вече трябва да гледаме само Висшата лига на Англия. - каза хладно Крум  
 \- “Още от дете, запали моето…” - започна да пее Васко.  
 \- Млъкни!  
 \- Хаха, какво си се впрегнал, подай ми бирата да не се пресягам!  
След като отпи една голяма глътка, Васко си обърса устата с ръка, погледна лукаво към Крум и го попита:  
 \- Какво стана снощи с Милена? Отбеляза ли? Хаха!  
 \- Отбелязох! Греда!  
 \- Кажи де! Нещастник! Какво стана?  
 \- Отидох с оная кифла Ана-Мария..  
 \- Е, що с нея бе, ти не можеш да я дишаш тая? - прекъсна го Васко  
 \- Ем да изглеждам вървежен! Нали разбираш!?  
 \- Всъщност правилно! И ко?  
 \- Милена беше там с някаква нейна приятелка, Петя, и някакъв бастун не го помня как се казваше. Запознахме се, които не знаехме. Тоя бастун се заприказва нещо с Ана-Мария. Тая Патя отиде да танцува и аз поканих Милена да танцуваме. Да видиш как се усмихна като я поканих, грейна направо!  
 \- И ко натисна ли я там на дансинга? Хаха!  
 \- Не съм я натискал ве идиот. Танцувах си на нужното разстояние, да не си помисли че съм някакъв загорял.  

                *******************************


 \- Той танцуваше доста дистанцирано от мен, почнах да се чудя дали не понамирсвам, все пак киснах там вече час и нещо, като свършихме танца отидох до WC-то да се напръскам с парфюм, като влизах и излизах някакъв крийп ме гледаше през цялото време, представяш ли, даже тръгна нещо да ми говори, ама се направих че не го чувам, излязах и какво да видя Крум и Петя си приказват сладко, сладко. Е тогава вече ми кипна съвсем, казвам ти полудях.  

                *******************************

 \- Всичко вървеше по план - продължи разказа си Крум - като свърши танца тя отиде до WC-то, аз се върнах на нашата масата. Там се върна и Петя, реших да я заприказвам от учтивост, викам и “Как си?”, тя ме погледна отгоре до долу и ми вика “Може и по-добре!”  
 \- Пфхаха - изплю малко от бирата си Васко - Тая те е забила Бате!  
 \- Да, беше ми много трудно да поддържам разговор с тая кифла, съжелих че я заговорих, оглеждах се постоянно кога Милена ще се върне, само че като излезна от WC-то, тя се хвана да танцува с някакъв, ама се залепи за него като ваденка ти казвам!  

                *******************************

 \- Хванах се да танцувам с първия който видях - продължи Милена - да му стане ясно на Крум че аз опции имам! То пък тоя дето го хванах се оказа “леко” пийнал, сигурно си помисли че съм му навита и като удари една широка усмивка и ме пита “Вкъщи ли ще продължим, зайче!?”, ако не правех сцена на Крум, такъв шамар щях да му забия, че щеше да отрезнее набързо.  
 \- Олеле ужас - възмути се Дарина - и как продължи да танцуваш с него?  
 \- Ами трудно, ама нямаше как!  

                *******************************

 \- Незнам гаджета ли бяха, сега ли се зарибяваха с тоя, стана ми тъпо, добре че бях взел Ана-Мария с мене, поканих я танцуваме и се правих да изглежда че сме по-близки!  
 \- Е па Круме, зарежи я тая Милена - взе да става съпричастен Васко - Кво толкова и харесваш?!  
 \- Незнам, май няма смисъл да се занимавам!  

                *******************************

 \- И като най-накрая свърших да танцувам с тоя пияндурник-селяк, се върнах на нашата маса, а Крум се хвана танцува с тая кифла с която дойде и то доста “страстно”, знаех си че има нещо между тях! Повече така и не танцувах с него, даже не сме си говорили след това!  
 \- И какво няма ли да се видите пак с Крум? - зачуди се Дарина  
 \- Няма смисъл, той не ме харесва!  
